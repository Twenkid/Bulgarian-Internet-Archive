![image](https://user-images.githubusercontent.com/23367640/189515029-7071dc21-c8f0-428b-895c-abebc548d27b.png)

# Архив на българския Интернет, българска търсачка и услуга за "медия-клипинг" и др.

## Запазване на данни и знания от българския и световния Интернет и тяхната аналитична обработка

# Bulgarian-Internet-Archive
Bulgarian Internet Archive Project - Preserve Data and Knowledge from the Local and Global Network

Автор: **Тодор Арнаудов - Тош, 11.9.2022 г.**

# Защо?

Отдавна имам тази идея, споменавал съм я на приятели, но са нужни други хора и инициатива, чрез които да се осъществи поне частично.

Наскоро например беше закрит data.bg, който е пазел много древни файлове (вкл. някои мои от ранните времена на "Свещеният сметач").
Hit.bg работеше години след като вече не беше "модерен", но и той отдавна е унищожен и не знам някой да му правил копие, освен каквото е оцеляло в Архив.орг. Някои български сайтове с дълга съхранена история, които я пазят от десетилетия от началото на 2000-те, постепенно се обновяват и вече няма достъп. Напр. old.csd.bg - "Център за изследване на демокрацията", който работеше до 2020 г., вече го няма, а Архив.орг пази само "фасади" от него. Преди много години си замина bgit.net - един от първите български блогове и форум свързан с отворения код и Ай Ти общността, не знам дали създателите? му Йовко Ламбрев и Владимир Джувинов пазят архив; при мен останаха копия на отделни мои статии, в Архив.орг има фрагменти от него, ако човек знае адреса и др., но отново "фасади": най-старото копие е от юни 2001 г., когато е отворен сайтът: https://web.archive.org/web/20010630201813/http://www.bgit.net/). Наскоро самият Архив.орг не беше достъпен в България за известно време. И т.н.

...

Освен за защита срещу този вид изчезване на спомените, е здравословно да има някаква местна сигурност в случай на прекъсване на достъпа до световния Интернет или част от него, което изглежда възможно предвид колко лесно се въвеждат всякакви "санкции" и ограничения както в т.нар. "свободен и демократичен" свят, според господстващите в България големи медии, така и в "противоположния" според "свободните" свят на "тирани, диктатори" и пр. Всеки блокира по нещо.

За по-голяма сигурност може да се запазват част от глобалните ресурси - разбира се, не може да се съхрани целият Интернет, но може да се запазят "важни", често ползвани и до определена дълбочина или някои да се съхраняват с известна компресия/частично и т.н.

Част от системата би могла да работи и като "media clipping", с която да има достъп и да се прави анализ на съдържанието на новинарски сайтове и страници на медии, социалните мрежи, на сайтовете за видеосподеляне - не пълно копие на видеофайловете, най-вече метаинформация; някои видеоклипове с по-ниска разделителна способност, само звук и пр.; транскрипция, както и описание на съдържанието на клипа чрез разпознаване на образи и класификация: описание какво се вижда на кадрите, какво се извършва и т.н.; отделни кадри (напр. ключовите кадри от видеото), схематична информация - компресирани кадри с приложени ефекти за откриване на очертания, текст извлечен с оптическо-разпознаване на символи и пр. Чрез новите технологии за пораждане на изображение като Stable Diffusion, Imagen, DALLE-2 и пр., и чрез идващите в бъдеще, ще може да се възстановява съществената част от съдържанието на медиите и от много по-малък обем компресирана информация.

Върху тези данни от медиите ще се правят различни справки и сравнения*; тази функция, както и цялостното събиране на данните, може да е основа и на експерименти с големи езикови модели в обработката на естествен език (NLP) и въобще изкуствения интелект, включително Общ ИИ.

** Модерни са услуги за "борба с фалшивите новини" или с "пропагандата", в която обаче обикновено, разбира се, липсва борба с "институционализираната" или "собствената" пропаганда - онази, която управлява основните медии и има най-много пари. Например може да се сравнява съдържанието на различни медии и да се открие, че всички препредават едно и също и че всички техни журналисти и гости споделят и защитават една и съща позиция и противниците им са "наказвани" по един и същи начин или не са канени въобще - това противоречи на основните правила за "плурализъм" и за предаване на "всички гледни точки", за които уж се бореше "демокрацията". 

Лесно може да се "прояви" например, че източникът на информацията за основните българоезични медии са да речем британски (виж едно събитие в Англия от осми септември и как беше отразено в България, сякаш България е колония на Британската империя, оплакваща своята кралица), определени американски медии - или пък съответно руски и пр., т.е. дадени медии по съдържание всъщност са "ретранслатори" или "радиоточки" на тези медии майки, като повечето от тях са на запад от София.

Хората имат право да знаят какъв е източникът и чии интереси и стратегии защитават дадени медии. Също така може да се извършва автоматичен анализ на настроенията в медията. Те обикновено се припокриват с "медиите" майки (чия пропаганда) - дали са "крайно про-европейски, про-руски, про-американски, про-британски" или пък уравновесени; какви позиции представят с каква оценка, какви гости канят с какви позиции и всякакви параметри, какъв стил на изказване и пр. Кой какви грантове е получавал, с кого е свързан и т.н., така че да се знае. Тези конкретни явления са видими и с просто око за онези, които наблюдават медиите и сравняват наум, но чрез подобна система ще станат по-обективни и лесни за наблюдение и от неспециалисти.

** Проверката на "фалшивите новини", или по-точно дезинформацията, и склонността на дадена медия, източник и пр. да злоупотребява с такава, всъщност за няои случаи може да се извършва ефективно не в момента на публикуване, а впоследствие, след като мине време и може да се провери и от други източници и след други събития, че дадено твърдение или информация не е било вярно, като натрупването на история на новините би било полезно за тази цел. Всички проверки на "фалшиви новини" трябва да вървят с предупреждение, че проверката и данните ѝ също може да са погрешни и човек трябва да прецени и да мисли и със собствената си глава. 

Друго приложение е за проверка на обещанията и изказванията на политици и пр.* (мисля, че излезе някакво мобилно приложение за търсене в стенограмите на парламента?)

Разбира се, системата може да бъде и търсачка, портал и пр. и като цяло би представлявало своеобразна разширена "енциклопедия".

** Една друга идея, непряко свързана, е предложението на Разумир за **Явно гласуване на избори за обществени длъжности с непрекъснато отброяване на резултатите в реално време и с потвърждения за всеки, че гласът му е отчетен правилно и непрекъсната проверка от всички гласуващи.** По този начин фалшификациите при преброяването ще станат невъзможни. https://web.archive.org/web/20170115121036/http://narodovlastie.twenkid.com/  

# Как да работи архивът?

## Разпределено съхранение на потребителски компютри

1. Основен сървър/сървъри, които с паяци обхождат мрежата и качват данните като торенти, потребителите също могат да добавят елементи както в Архив.орг.
1. Клиентските компютри имат приложение с отворен код, за да няма съмнения какво върши, в което потребителите решават какъв обем и трафик да заделят. Клиентското приложение може да извършва и част от изчислителната работа в разпределен режим, отново в дял, преценен от потребителя - подобно на някогашните "SETI @ Home" за анализ на сигнали от космоса, подобни системи за търсене на лекарства за рак и пр.

1. Приложението тегли част от файловете през торентите и пр. и ги съхранява на потребителските компютри. Част от клиентите могат да бъдат институции, компании и пр., които "даряват" значителен обем памет, терабайти и пр.

## Сървъри

1. Съхранението и централизирано в сървъри, на поне няколко огледала, също е препоръчително.

## Спасяване на стар софтуер и данни от лични архиви

1. Част от информацията, която вече не се открива в Интернет, може да е запазена в лични архиви на компакт-дискове и пр. и да бъде възстановена от потребителите.

# Как да се осъществи?

Програмната и организационна част - като проект с отворен код, който да се разработи от български програмисти, компании и пр.

<hr>

**Тодор Арнаудов - Тош, 11.9.2022 г.**

**_Всестранно изследователско-творческо дружество "Свещеният сметач", основано през 2000 г._**
